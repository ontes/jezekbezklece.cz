
### Jsme soukromá základní škola a gymnázium

Naši školu lze charakterizovat jako prostředí tak svobodné, jak to současná školská legislativa umožňuje. Snažíme se, abychom se v ní všichni cítili dobře, aby nám společně bylo fajn. Tvoříme si školu, která je otevřena všem milovníkům sebeřízeného vzdělávání a svobody a která podporuje úžasnou jedinečnost každého z nás.

### Kdo nás inspiroval

Velkou inspiraci nacházíme např. u A. S. Neilla, Johna Holta, P. Graye, Jany Nováčkové, N. Aldort, J. Duška, Louise Romain, Marshalla Rosenberga a mnoha dalších. Celé je to ale nejvíc o nás. To my všichni v Ježkovi bez klece jsme si sami sobě navzájem tou největší inspirací. To my jsme těmi, kdo si tu utváří jedinečnou atmosféru.

### Náš kolektiv

V naší věkově smíšené skupince se vzájemně inspirujeme, pomáháme si a učíme se jeden od druhého. Všichni máme stejná práva, všichni se řídíme našimi pravidly, která jsme si společně nastavili. Každý z nás může pro své potřeby oslovit kohokoliv druhého. Dospělák je přítomen pouze jako průvodce (když my ale vlastně nemáme příliš rádi ani toto slovo), děti ho mohou využít, ale stejně tak mohou pracovat (roz. žít si svůj život) pouze se svými kamarády, popř. samy. Nic není špatně, pokud neškodíme někomu druhému. Více o tom, s kým se u nás potkáte zde.

### IV (domácí), IVP a kombinované vzdělávání

Vaše rozhodnutí k individuálnímu vzdělávání plně respektujeme a budeme Vás i Vaše děti podporovat. Přijímáme i žáky druhého stupně. Dovolujeme si však upozornit, že poptávka dlouhodobě převyšuje kapacitní možnosti naší školy. S doporučením ŠPZ (na ZŠ i G) či z jiných závažných důvodů (pouze na G) lze žákům umožnit individuální vzdělávací plán.
